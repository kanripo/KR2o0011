# -*- mode: mandoku-view; -*-
#+TITLE: 宋大事記講義
#+DATE: 2015-08-24 22:56:01.305824
#+PROPERTY: ID KR2o0011
#+PROPERTY: BASEEDITION WYG    
#+PROPERTY: JUAN 卷七
<pb:KR2o0011_WYG_007-1a>¶
欽定四庫全書¶
　宋大事記講義卷七¶
　　　　　　　　　　　　　宋　吕中　撰¶
　真宗皇帝¶
　　　制詔　　翰林¶
至道三年四月梁周翰知制誥故事入西閣皆中書召¶
試制詔三篇各二百字一篇一百字惟周翰不召試而¶
命焉¶
<pb:KR2o0011_WYG_007-1b>¶
十一月以王禹偁知制詔禹偁詞意敏贍鋒氣峻厲極¶
談世事臧否人物以直躬行道為己任雖履危困封奏¶
無輟¶
咸平四年三月以楊億知制詔上欲用梅詢李沆言於¶
上曰詢險薄不可用億七歲能屬文年十一太宗召試¶
特授秘書正字令就秘閣讀書每為文揮翰如飛不加¶
㸃竄門人傳録疲於應命¶
祥符六年六月楊億罷初議冊皇后劉氏上欲得億草¶
<pb:KR2o0011_WYG_007-2a>¶
制使丁謂喻㫖曰大年勉為此不憂不富貴曰如此富¶
貴非所願也(不草冊/后制)時欽若驟貴億素薄之陳彭年方¶
以文進亦忌億名出己右日相與譖之　上謂王旦曰¶
億性峻直無所附會文章學問無及之者王旦曰如劉¶
筠宋綬晏殊輩相繼屬文有正元元和風格者自億始¶
也¶
天禧五年正月劉筠為翰林學士見丁謂乆擅權不草¶
謂復相制曰奸人為相安可一日居此乃求外任¶
<pb:KR2o0011_WYG_007-2b>¶
　國家創造之初則其大體必本於忠風俗涵養之乆¶
　則其大勢必趨於文故吕文穆王文正以誠實樸厚¶
　之風鎮宇内(吕䝉正/王旦)而楊大年劉子儀軰其文章格¶
　力皆足以潤色王猷黼黻雲漢矣然西崑之體未變¶
　也必至孫泰山石徂徠而後經學盛必至歐陽公尹¶
　師魯而後古文興必至伊洛關湖而後道學明是豈¶
　一日之積哉而劉楊雖文士觀其性質剛介臧否人¶
　物冊后之舉富貴可立俟也而不草劉后之制拜相¶
<pb:KR2o0011_WYG_007-3a>¶
　之麻權要可趨媚也而不草相謂之制又豈可以文¶
　章之士待之哉(劉子儀楊大年知制/誥稱職億字大年)¶
　　　史館¶
祥符五年六月令樞密院修時政記¶
　故事樞密院月録附史事送中書編於時政記至是¶
　王欽若請别撰樞密院時政記始此¶
天禧四年十一月編聖政録命錢惟演等取時政記中¶
盛美之事别編之¶
<pb:KR2o0011_WYG_007-3b>¶
　令樞密院修時政記猶可也而别編盛美之事則不¶
　可¶
詔錢若水修太宗實録時李宗諤預焉上曰自太平興¶
國八年以後皆李昉在中書日事恐子為父隱何以傳¶
後除宗諤不可¶
　以李昉之子宗諤而修太宗實録真宗猶慮其隱父¶
　之事以章蔡之修神宗實録乃用王安石日録則神¶
　宗末年之悔與安石不盡之奸皆無所考矣此陳塋¶
<pb:KR2o0011_WYG_007-4a>¶
　中尊堯集所以作也(陳瓘尊堯集蔡卞用王安石日/録修神宗實録薄神考而厚安)¶
　(石尊私史/而壓宗廟)¶
　　　宗正　　玉牒¶
祥符六年正月以屬籍為玉牒尋置宗正寺修玉牒名¶
皇朝新譜曰仙源積慶圖¶
　　　臺諫¶
天禧元年二月増諫官御史六員每月一員奏事或有¶
急奏非時入對¶
<pb:KR2o0011_WYG_007-4b>¶
咸平四年三月命御史正名舉職先是三院御史多出¶
外任風憲之職用他官兼領乃詔本司長史自薦其屬¶
俾正名而舉職乃以張巽為監察御史從新制¶
越明年夏御史知雜田錫又言臺官共有二十一人皆¶
差使在外請令三院御史各歸本職¶
　御史紀綱正自此始蓋監司為外臺御史為内臺外¶
　臺之風采振而州縣肅内臺之風采振而朝廷肅以¶
　内朝而出外不惟侵外臺之權似無以振内臺之紀¶
<pb:KR2o0011_WYG_007-5a>¶
　綱也故自太宗令轉運兼按察而後外臺正自真宗¶
　令御史正名舉職而後内朝正(内外臺/紀綱)¶
咸平六年十二月田錫卒出處二十年未嘗趨權貴之¶
門上見錫色必莊嘗目之曰此吾之汲黯也¶
　東坡嘗序奏議曰田公古之遺直也其盡言不諱蓋¶
　自敵己以下受之有不堪者而况於人主乎吾是以¶
　知二宗之聖也自興國以來至咸平可謂大治千載¶
　一時而田公常若有不測之憂何哉古之君子必憂¶
<pb:KR2o0011_WYG_007-5b>¶
　治世而危明主明主有絶人之資治世無可畏之防¶
　夫有絶人之資必輕其臣無可畏之防必易其民此¶
　君子所甚懼也方漢文時刑措不用兵革不試而賈¶
　誼言曰天下有可長太息者有可流涕者有可痛哭¶
　者後世不以是少孝文亦不以是甚賈誼由是而觀¶
　君子之遇治世而事明主之法當如是也誼雖不遇¶
　而所言已畧施行不幸早世功烈不著於時然嘗建¶
　言而使諸侯王子孫各以次受分地文帝未及用歴¶
<pb:KR2o0011_WYG_007-6a>¶
　孝景至武帝而主父偃舉行之漢室以安今公之言¶
　十未用五六也安知來世不有若偃者舉而行之歟¶
　願發其書於世必有與公合者此亦忠孝臣子之志¶
　也(東坡發明田/錫忠諫之心)¶
　　　監司　　定監司舉主賞罰¶
咸平元年六月命近臣舉轉運上嘗語參政李至曰凡¶
舉官宜先擇舉主以類取人今外官轉輸之任最切卿¶
等可先擇人而令舉之¶
<pb:KR2o0011_WYG_007-6b>¶
越明年河南轉運使宋博經制饋餉以幹治稱朝廷難¶
其代凡十一年不徙¶
咸平四年正月詔議轉運使賞罰(從秘書查/道之請)道乞令使¶
囘具任内曽薦才識者若干絀貪猥者若干朝廷議其¶
臧否以為賞罰從之¶
景德元年九月令轉運察所部官能否第為三等公勤¶
廉幹為上幹事而無廉譽清白而無治聲者為次畏懦¶
貪猥為下¶
<pb:KR2o0011_WYG_007-7a>¶
大中祥符二年四月定監司舉主賞詔運使提舉所官¶
如後五年無過有勞幹者特奬舉主又謂宰臣曰舉官¶
犯贓則連坐而舉得其人者賞亦弗及非所以為勸故¶
有是詔¶
　分天下為郡縣總郡縣為一道而又總諸道於朝廷¶
　委郡縣於守令總守令於監司而又察監司於近臣¶
　此我朝内外之綱紀也故欲擇守令必責之轉運欲¶
　舉轉運必責之近臣既嚴連坐之罰又定舉官之賞¶
<pb:KR2o0011_WYG_007-7b>¶
　而失察者又有罪賞罰行而紀綱正矣然賞罰但行¶
　於已舉之後舉官當擇於未舉之先蓋惟正知正惟¶
　邪知邪善惡各以類至此真宗所以先擇後舉也(擇/舉)¶
　(主/)¶
　　　館閣¶
天禧五年十二月置同勾當三官秘閣以内侍皇甫繼¶
明為之(咸平中命内臣劉宗超監館閣圖籍至是/丁謂改曰勾當公事内臣遂與學士同職)¶
　王文正用則劉承規不得為節度(宦者劉承規求為/節度王旦曰典故)¶
<pb:KR2o0011_WYG_007-8a>¶
　(所無不/可聽也)丁謂相則内臣學士同職蓋君子與小人異¶
　而小人與閹官為一體也¶
　　　太子官屬¶
祥符三年四月皇子生後宫宸妃李氏所生也是為仁¶
宗八年十二月皇子冠(封夀春郡王/進封昇王)尋置夀春郡王友¶
以張士遜崔遵度為之初大臣欲以二人為翊善紀室¶
上曰翊善記室府屬也王皆拜受故以王友命之令王¶
每見荅拜示賔禮之意張士遜嘗對王旦稱王學書有¶
<pb:KR2o0011_WYG_007-8b>¶
法旦曰公為王友職止是耶士遜愧謝¶
九年十二月詔以王子就學之所名資善堂上作記刻¶
石於堂中¶
天禧元年宰相王旦以疾求解職上曰方以大事托卿¶
而卿疾如此奈何因令王子出拜旦言皇子盛徳必任¶
陛下事遂薦可為大臣者十餘人¶
二年八月立昇王為皇太子賜以元良箴　謁太廟日¶
有左右珥黄雲捧日¶
<pb:KR2o0011_WYG_007-9a>¶
　文王世子一篇所以教為世子之道也其言曰凡學¶
　世子及學士必時即世子與學士同其學讀書讀禮¶
　同其書樂正司成同其師齒於學則又所以同其禮¶
　夫為君之子而下與士齒無非所以養成德性陶毓¶
　氣質以為異日天下國家之宗主是故學問聚辨之¶
　功非驕逸易縱者所能為而富貴崇髙之地非學問¶
　已成者未易居此古先帝王皆講學成德於未為君¶
　之日也後世徒知國本之當尊而不知徳性之當養¶
<pb:KR2o0011_WYG_007-9b>¶
　世子得以臣其宫之僚屬而輔翼東宫之官如與僚¶
　屬無異此真宗不置翊善記室而以二人為王友蓋¶
　官屬則有君臣之義王友則有師友之義君臣之分¶
　既立則學問之功難施師友之義既明則驕貴之習¶
　自革此作聖功夫必以誠敬為入門也¶
　　　貢舉¶
咸平元年三月賜舉人等自淳化五年停貢舉至是舉¶
行之是年始詔知舉官親屬别試(别院試/始此)¶
<pb:KR2o0011_WYG_007-10a>¶
三年三月親試舉人上臨軒三日無倦色得進士陳堯¶
咨以下四百九人併諸科所擢凡千八百餘人其中有¶
天福隨計者較藝之詳推恩之廣近代所未有也¶
四年四月䇿制科(三人/)¶
五年三月親試舉人得進士王曽以下三十八人九經¶
諸科百八十人陳恕知貢舉所取甚少諸州舉送官被¶
黜責甚衆¶
景德二年三月親試舉人得李迪等二百四十餘人特¶
<pb:KR2o0011_WYG_007-10b>¶
奏百餘人先是迪與賈邊皆有聲揚渥及禮部奏名而¶
兩人皆不與考官取其文觀之迪賦落韻邊論當仁不¶
讓於師以師為衆與注疏異並不令就試王旦議落韻¶
者失於不詳審耳捨注疏而立異論不可輙許恐士子¶
從今放蕩無所凖的遂取迪而黜邊當時朝廷論人率¶
如此¶
四年十二月令禮部糊名考校陳彭年與晁逈等更定¶
條制設關防不復揀擇文行雖杜絶請托然置中科者¶
<pb:KR2o0011_WYG_007-11a>¶
多非人望自彭年始也¶
祥符八年三月親試舉人是歲禮部初置謄録院¶
天禧三年親試舉人魯宗道言詩賦不近治道諸科對¶
議以念誦為工乃詔進士兼取論䇿諸科能明經者别¶
與考校郭楨匿服赴學連坐同保有司欲脱王洙洙保¶
之不願易也¶
　太祖之世進士不過三十人諸科五十人太祖在位¶
　二紀登科近百人真宗時一歲至有千八百餘人當¶
<pb:KR2o0011_WYG_007-11b>¶
　世道寛平之時法令𥳑約上之人雖不多為之塗以¶
　開其紛爭之習亦不狹為之塗以抑其好進之心是¶
　以考察之法雖不求詳而自不容於畧也收取之門¶
　雖不求寛而自不容於狹也自糊名之法始於景德¶
　謄録之法始於祥符同保連坐之法嚴於天禧法令¶
　雖密所取非人望矣(陳彭年/知舉)然猶未至盡委之法賈¶
　邊之背經㫖以立異黜之李迪之偶失韻以越格收¶
　之朝廷議論質實如此故王洙寧受同保連坐之罪¶
<pb:KR2o0011_WYG_007-12a>¶
　而不辭則人心風俗其淳厚尤可想也¶
景徳二年秋復賢良等六科¶
　漢置賢良四百年得一董仲舒而已唐置賢良三百¶
　年得一劉蕡而已我朝此科多得大才其後也廢賢¶
　良而置宏詞惜哉¶
　　　求隱逸¶
咸平五年九月授种放官先是詔赴闕命為右司諫直¶
昭文館明年復還山有譏放循黙者上曰放為朕言事¶
<pb:KR2o0011_WYG_007-12b>¶
甚衆但外庭未知耳因出所上時議十三篇¶
祥符三年正月遣使存問隱士李瀆魏野皆隱居不仕¶
上之祀汾隂也或薦其隱操特命使召見並辭以病上¶
復遣中使存問焉¶
祥符五年六月賜隱士林逋粟帛¶
　當天下無道之時而隱者此當隱而隱者也當天下¶
　有道之時而隱者此不當隱而隱者也若种放林逋¶
　諸公其不當隱而隱者也豈生於野者不願為公侯¶
<pb:KR2o0011_WYG_007-13a>¶
　國初風俗淳厚若此乎然當人主求賢下士之時而¶
　卓然有髙士清風義概豈不動人主欣慕之心一四¶
　皓不仕可以植西京節義之風一嚴光不出可以植¶
　東都節義之風孰謂隱士無益於世哉¶
　　　建學¶
祥符二年二月詔許曲阜先聖廟立學賜應天府書院¶
額¶
　州郡置學始此¶
<pb:KR2o0011_WYG_007-13b>¶
　　　閲武¶
咸平三年十二月籍河北强壯(以李繼/遷擾邊)¶
咸平四年九月置陜西保毅保捷軍詔陜西民家出一¶
丁號保毅軍凡得六萬八千餘人其縁邊軍士先選中¶
者並升為禁軍號保捷¶
咸平六年九月募近京强壯補禁衞詔殿前髙瓊閲習¶
陣勢上覩行伍整肅甚喜顧瓊曰昨日村民皆為鋭旅¶
擢材武特異者三十人¶
<pb:KR2o0011_WYG_007-14a>¶
咸平六年六月出陣圖示輔臣曰三路大兵悉㑹定州¶
冦來堅守勿逐又曰魏能性剛張鋭善熟故使鋭佐能¶
孫全照好陵人取其嘗所薦者同事餘皆類此¶
　置陜西之軍以防西鄙置河東河北之軍以捍北鄙¶
　募近京之兵以壯本根此國家之常事而便殿閱試¶
　之乃太祖太宗之舊典也自此以後不復有閱試之¶
　法矣故景徳之時雖有西北之警而中國無後憂慶¶
　厯雖以元昊稱臣北邊講解之後而中國常若有旦¶
<pb:KR2o0011_WYG_007-14b>¶
　夕之警亦兵冗而不精也(太祖太宗/閲試武技)¶
　　　馬政¶
咸平三年九月置郡牧司以陳堯叟為制置使掌内外¶
廐牧之事上曰國馬戎事之本宜得大臣總領¶
元禧元年七月散監牧馬時仍歲旱蝗向敏中言國家¶
監牧馬數萬廣費芻粟若令出賣散於民間緩急取之¶
猶外廐耳¶
　國初之馬市之於戎而養之於官自天禧以後向敏¶
<pb:KR2o0011_WYG_007-15a>¶
　中建議不欲養之於官而養之於民夫市之於戎則¶
　中國䝉其利養之於民則生民䝉其害今養之於民¶
　固外廐也然惜一時之費而忘百年之備緩急將何¶
　所恃哉不惟有害於民而且無益於官此説一行王¶
　荆公所以有保馬户馬之法也(向敏中養馬於民之/説所以開王荆公保)¶
　(甲户馬/之論)¶
　　　方田¶
咸平六年十月静戎軍王能奏於城東開方田廣袤相¶
<pb:KR2o0011_WYG_007-15b>¶
去五尺深七尺以限戎馬詔鎮戎順安威鹵軍界並為之¶
先是陜西轉運劉綜亦請於鎮戎軍城四靣置屯曰無¶
冦則耕冦來則戰¶
　　　恤民　　置倉　　蠲税　　免丁　　决囚¶
咸平二年十月置福建惠民倉令諸路轉運司申淳化¶
惠民之制(太宗/年號)豐則増價而糴歉則减價而糶福建路¶
倉至是始置¶
咸平三年四月蠲橝州地税等征從知州李允則之請¶
<pb:KR2o0011_WYG_007-16a>¶
也㑹歲饑欲發官廩先振而後奏轉運司以為不可允¶
則請以家貲為質乃得發廪賤糶賜詔嘉奬及還連對¶
三日上曰畢士安不謬知人¶
祥符四年七月江淮水免閩浙湖廣身丁錢丁謂言東¶
封及汾隂賞賜億萬經費不給上曰國家所務正為澤¶
及下民但端本抑末節用謹度自然富足¶
祥符六年七月除農器税初知濵州吕夷𥳑請免税河¶
北農器上曰務穡勸耕古之道也豈獨河北哉乃詔諸¶
<pb:KR2o0011_WYG_007-16b>¶
路並除之¶
景德三年四月録繫囚(自是每歲上必親/臨審問率以為常)是月遣使撫¶
閩蜀江浙所至存問父老踈决繫囚¶
　此我朝愛民之家法而真宗又從而廣之也(講又見/太祖太)¶
　(宗仁/政門)¶
　　　常平倉¶
景德三年正月置常平倉每州計户口量留上供錢擇¶
清幹官主之委司農總領三司母得移用嵗餘萬石止¶
<pb:KR2o0011_WYG_007-17a>¶
於五萬石¶
　　　察刑獄　　蠲逋負¶
咸平元年四月旱遣使分諸路察獄蠲逋負用三司判¶
官王欽若之言也凡除逋欠二千餘萬釋繫囚三千餘¶
人上前後所蠲三司逋負不一又謂輔臣曰宜悉取民¶
弊著為條目大事隨宜減省小者即為除免¶
咸平五年正月以丁謂為䕫州路轉運使時洞溪蠻入¶
冦謂至即命罷兵自入其所居從吏不過二三人蠻人¶
<pb:KR2o0011_WYG_007-17b>¶
服其恩信請歸所掠漢民男女萬餘人峽之諸州地尤¶
近蠻食常不足而道狹難饋有鹽井之利而亦難致故¶
售者少謂迺毎三十里置舖舖卒三十人使往者負粟¶
以次達施州返者負鹽以次達巫山於是施州得粟與¶
他州等矣¶
　漢唐之小人易知我朝之小人難見熙寧以後之小¶
　人易知熙寧以前之小人難識盖自古小人之所以¶
　誤國者聚斂也嚴刑也用兵也而我朝之指目為小¶
<pb:KR2o0011_WYG_007-18a>¶
　人者自欽若丁謂始然欽若則請蠲負釋繫囚丁謂¶
　則請罷兵撫蠻冦自今觀之與君子之處事何異惜¶
　其入政府以後患得患失之心生而改節易行矣故¶
　為判官之時一欽若也為參政之時一欽若也為轉¶
　運之時一丁謂也為宰相之時一丁謂也欽若丁謂¶
　始為君子終為小人故當時知二子之奸也王旦李¶
　沆而已(上欲用王欽若王旦言祖宗朝未嘗使南人/當國冦凖屢言丁謂才李沆曰如斯人才則)¶
　(才矣可使之/在人上乎)¶
<pb:KR2o0011_WYG_007-18b>¶
　　　行磨勘¶
咸平四年四月罷郊恩遷官行磨勘京朝官法舊制每¶
郊祀推恩百僚多獲序進諫官孫何請罷之¶
　京朝官磨勘始此¶
景徳四年七月立京朝官磨勘限三年方得遷官¶
祥符五年陳克咨判流内銓士有孤寒不為人知者特¶
陳其狀擢之京官¶
景德元年六月引對羣臣升擢上密采羣臣有聞望者¶
<pb:KR2o0011_WYG_007-19a>¶
得邊肅等二十四人皆引其對升擢之時號為二十四¶
氣¶
　三載考績岳牧皆預歲終廢置羣吏咸在後世徒纎¶
　悉於小吏而濶畧於公卿大夫今罷郊祀之恩而行¶
　磨勘之法於選人則舉孤寒無援之人而擢之京官¶
　其寛於小而嚴於大可知至於採聞望而用人則又¶
　不待行考課之法此又真宗之㣲權也¶
　　　減冗吏¶
<pb:KR2o0011_WYG_007-19b>¶
咸平四年六月減冗吏諸路計省十九萬五千餘人¶
　去國初之逺而吏之冗至於十九萬五千餘人何其¶
　多耶太祖去在京之吏真宗去諸路之吏然自是而¶
　後吏愈冗而愈不可去矣此識者有官無封建而吏¶
　有封建之説也¶
　　　西夏¶
咸平四年九月李繼遷陷清逺軍楊瓊擁兵不救罪當¶
死上赦之流瓊崖州¶
<pb:KR2o0011_WYG_007-20a>¶
咸平五年正月以張齊賢為邠寧環慶等經略使齊賢¶
請募江淮荆湖丁八萬上謂擾動人心且使南人戍北¶
鄙亦非便田錫上言宰相不練兵事未委果能不負任¶
使否未幾靈州陷¶
三月李繼遷陷靈州裴濟死之餉道孤絶救援不至故¶
也¶
咸平六年李繼遷死德明襲位¶
景德元年二月李德明請降知鎮戎軍曹瑋上言繼遷¶
<pb:KR2o0011_WYG_007-20b>¶
擅中國要地今其國危子弱不即圖之後更難制不報¶
景德三年九月趙德明納欵以七年詔諭之德明獻靈¶
州¶
　太祖之待李彛興不過世襲之邊將耳(見太宗/西夏門)李繼¶
　捧来朝朝廷不能行太祖收方鎮之法遽欲使之内¶
　屬而收其故地所以啟繼遷之叛其失一也(太平興/國三年)¶
　(李繼捧來朝願盡獻/其地其弟繼遷遂叛)然繼遷之叛其始亦不過邊庭¶
　叛將耳自其賜以國姓名以保吉保忠名不正言不¶
<pb:KR2o0011_WYG_007-21a>¶
　順愈以啟其驕心其失二也然屢叛屢服未至於中¶
　國並立而為夷狄也自朝廷力不能制乃使保吉復¶
　入夏臺故地自保吉既降朝廷復賜以五州(夏綏銀/静宥五)¶
　(州並見太宗/朝西夏門)無故而與之重地所以啟其入冦之心¶
　其失三也(控制西/夏三失)¶
　　　棄靈州　　築綏州¶
咸平四年十一月詔議棄守靈州右僕射張齊賢知制¶
誥楊億力言棄之便輔臣多謂靈州必争之地不可棄¶
<pb:KR2o0011_WYG_007-21b>¶
獨李沆與楊億意同奏曰若繼遷不死靈州非朝廷有¶
也莫若密遣使部分軍民空壘而歸則關右之民息肩¶
矣(明年繼遷陷靈/州裴濟死之)¶
咸平五年四月罷築綏州初邊城有請城綏州以遏黨¶
項者朝臣互執利害上命洪堪等按視還言其便乃詔¶
孫全照往經度之全照言築之非便復命知天雄軍錢¶
若水按視若水既往罷其役初若水率衆渡河分軍布¶
伍咸有節制上聞之曰若水儒人曉武事深可喜也¶
<pb:KR2o0011_WYG_007-22a>¶
　靈州之議當以輔臣之言為是而李沆楊億之言為¶
　非(李沆楊億不/當言棄靈州)綏州之議當以孫全照之言為是而¶
　以洪堪之言為非(洪堪不當/言城綏州)盖綏州不可城靈州不¶
　可棄也故何亮上安邊書曰靈武地方千里表裏山¶
　河捨之戎狄之地廣且饒矣一患也自環慶至靈武¶
　凡千里使西域戎狄合而為一二患也冀北馬之所¶
　生自匈奴猖獗無匹馬南来咸取足乎西戎既剖分¶
　為二其右乃西戎之東偏實為夏賊之境其左乃西¶
<pb:KR2o0011_WYG_007-22b>¶
　域之西偏秦涇蘭渭之西北諸戎是也如捨靈武則¶
　合而為一夏賊傑黠俾諸戎不得貨馬則未知戰馬¶
　從何来三患也請築博樂耀徳二城以通河西之糧¶
　道靈武居絶塞之外不築此二城為之唇齒與舍靈¶
　武何異後韓魏公以亮之言為然¶
　　　西蕃¶
祥符七年三月授唃厮囉官(渭州蕃族/首領也)¶
祥符九年九月秦州屬羌冦邊曹瑋敗之先是翰林學¶
<pb:KR2o0011_WYG_007-23a>¶
士李迪曰瑋知唃厮囉欲窺關中故請益兵非怯也上¶
因問關右兵幾何對曰臣向在陜西以方寸小冊書兵¶
糧數備調發今猶置佩囊中上令自探取具疏某處當¶
留兵若干餘悉赴塞下上顧曰真所謂頗牧在禁中未¶
幾果犯邊秦州方出兵復召迪問曰瑋戰克乎對曰必¶
克及捷書至上謂迪曰卿何料事之審也曰唃厮囉大¶
舉入冦使謀者聲言以某日下秦州㑹食以激怒瑋瑋¶
勒兵不動坐待其至是則以逸待勞臣用此知其决勝也¶
<pb:KR2o0011_WYG_007-23b>¶
　唃厮囉李繼遷均之為西蕃首領也惟朝廷與繼遷¶
　以國姓則繼遷驕與厮囉以官則厮囉叛盖無駕馭¶
　之道而徒施羈縻之術所以長其驕而速其叛也若¶
　曹瑋者可謂良將耳能知厮囉之必叛策明德之可¶
　圖料元昊之必反此其知豈徒决兵家之勝負而已哉¶
　　　契丹¶
咸平二年十二月契丹入冦上親征時十一月郊栁開¶
上書郊禮畢於五七日間速起聖駕若進河北契丹自¶
<pb:KR2o0011_WYG_007-24a>¶
退先是鎮定軍都部署傅潛嘗擁兵八萬畏懾自守驍¶
將楊嗣等屢請戰傅潛不許戰勝又抑之上怒下潛獄¶
法當斬詔特貸公議憤惋¶
　景徳之役冦公决策親征以萬乗臨危事亦至難也¶
　然試考之太祖之平淮南平澤潞太宗之伐太原伐¶
　契丹未嘗不自總戎盖是時天下多事君臣上下不¶
　得髙枕而卧身屬槖韜足履行陣耳聆金鼓盖常事¶
　耳然我真宗咸平二年契丹入冦固已親征至大名¶
<pb:KR2o0011_WYG_007-24b>¶
　矣則冦公後日畫謀挫敵而冦公之功亦不止於親¶
　征之一决而已(論冦凖後日畫計射殺韃/覽使之屈膝請和之不暇)¶
景德元年閏月契丹大舉入冦(同其母蕭氏/大舉冦邊)陳堯叟請¶
幸蜀王欽若請幸江南凖曰誰為陛下畫此策臣欲得¶
獻策之人斬之以釁鼓然後北伐又以欽若多智恐妄¶
有疑懼白上出之判天雄軍十一月車駕親征至澶淵¶
凖固請渡河殿前都指揮使髙瓊亦贊之瓊謂馮拯曰¶
何以不賦一詩詠退敵耶敵騎將達蘭中弩死¶
<pb:KR2o0011_WYG_007-25a>¶
十二月契丹請和韓杞入對以闗南故地為請上謂輔¶
臣曰所言歸地事極無名若必邀求朕當决戰耳又面¶
戒利用以地必不可得利用請嵗賂金帛之數上曰必¶
不得已雖百萬亦可冦凖召語之曰雖有勅㫖汝所許¶
不得過三十萬過三十萬將斬汝矣利用至虜果亦如¶
數戒約而還初虜使來議和凖欲勿許且畫策以進曰¶
如此則可保百年無事不然數十嵗後戎且生心矣是¶
役也惟雷有聲赴援威聲甚振¶
<pb:KR2o0011_WYG_007-25b>¶
凖在澶州每夕與制誥楊億痛飲戯謔諠譁達旦上使¶
人覘之喜曰得凖如此吾亦何憂¶
景德二年正月選河北守臣李允則知雄州馬知節知¶
定州是月省河北兵二月減上供紬絹立㳂邊入粟補¶
官法¶
　陳塋中曰當時若無冦凖天下分為南北矣然冦莱¶
　公豈為孤注之計哉觀契丹之入冦也掠威鹵安順¶
　軍則魏能石普敗之攻北平塞則田敏繫赴之攻定¶
<pb:KR2o0011_WYG_007-26a>¶
　州則王超等拒之圍岢嵐軍則賈定走之冦雄州則¶
　李延渥敗之攻天雄則孫全照却之抵澶州則李繼¶
　隆禦之兵將若此則親征者所以激將士之用命然¶
　所謂親征者在景德行之則可而議者當靖康時有¶
　請用真宗故事則不可盖親征之行必兵强可也財¶
　冨可也將能擒敵可也若此則分畫明紀綱法度正¶
　一有不然則委人主以危事曰天子所在兵無不勝¶
　此書生之虛論可言而不可行也冦凖之功不在於¶
<pb:KR2o0011_WYG_007-26b>¶
　主親征之説而在於當時畫策欲百年無事之計向¶
　使其言獲用不惟無慶厯之侮亦無靖康之禍矣我¶
　宋之安景德之役也靖康之役亦景德之役誤之也¶
　景徳王師一動而誅韃覽契丹不能渡河也遂使靖¶
　康坐守京城而覘敵之不渡河景徳不戰而和欲和¶
　者敵也遂使靖康坐視敵之深入而獨意和好之可¶
　乆景徳既和詔邊郡無邀敵歸所以示大信也遂使¶
　靖康敵人議割吾之三鎮而猶縱敵不追其守不足¶
<pb:KR2o0011_WYG_007-27a>¶
　以為謀其和不足以為信其縱不足以為徳凖之言¶
　至是騐矣(國勢强而後可知靖康之/時與景徳之事勢大别)¶
　范仲淹曰王文正公旦為相二十年人莫見其愛惡¶
　之迹天下謂之大雅冦萊公澶淵之役而能左右天¶
　子不動如山天下謂之大忠樞密使扶風馬公知節¶
　慷慨立朝有犯無隱天下謂之至直¶
　　　盗賊¶
至道三年八月西川戍卒劉旴叛攻掠蜀漢等州益州¶
<pb:KR2o0011_WYG_007-27b>¶
鈐轄馬知節招安使上官正討平之自起至滅凡十日¶
正初無出兵意張詠以言激正將行舉酒屬諸校曰此¶
行亟殄賊不然則此地還為爾死所矣¶
咸平三年正月益州卒王均反以雷有終討平之有終¶
既平賊誅殺不已轉運使馬亮全活甚衆¶
初張詠自蜀還聞冕代已曰冕非撫衆材其能綏輯乎¶
(知益州朱冕寛弛/無政故卒王均反)¶
咸平六年四月以張詠知益州民聞詠至鼔舞相慶公¶
<pb:KR2o0011_WYG_007-28a>¶
知民信易嚴以寛上遣使諭㫖曰得卿在蜀朕無西顧¶
之憂¶
　李順之黨方息而劉旴興劉旴之徒方平而王均起¶
　何蜀人之好亂耶蓋其民勇悍而又狃於僣偽之乆¶
　故易誘以亂耳然安李順之黨者張忠定也平劉旰¶
　之亂者亦張忠定也代以朱冕則王均反牧守其可¶
　非人乎(張詠太宗朝化李順賊/黨為民見宦官降盗門)¶
　張詠使蜀者再真宗曰得卿治蜀無西顧憂趙抃便¶
<pb:KR2o0011_WYG_007-28b>¶
　蜀者三神宗曰聞卿入蜀一琴一鶴自隨為政簡易¶
　亦若是耶此為蜀擇詠非為詠擇蜀也此為抃擇蜀¶
　非為蜀擇抃也¶
　¶
　¶
　¶
　¶
　宋大事記講義卷七¶
